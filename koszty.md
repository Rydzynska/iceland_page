---
layout: page
title: Koszty
---

Koszty
=======
Islandia jest droga. To najdroższy kraj Europy i na wyjazd trzeba odłożyć
większą sumę niż zwykle. Ile? Nasze notatki powinny pomóc odpowiedzieć na to
pytanie.

Według serwisu [CenyNaŚwiecie.pl](http://www.cenynaswiecie.pl/) islandzkie ceny
były w 2016 roku średnio 3 razy droższe niż w Polsce. Ale podobnie jak na
zachodzie Europy, średnią mocno podnosi mięso. W tanich supermarketach (sieć
Bonus) ceny produktów spożywczych były na rozsądnym poziomie. Oczywiście
większość rzeczy była droższa, ale nie 3 razy. Trafiały się też tańsze (np.
soki).

Jedzenie mieliśmy ze sobą. Nasze wydatki na miejscu to głównie transport i
noclegi.

Zanotowaliśmy sobie większość cen. Porównaliśmy je też z tym, co faktycznie ubyło
z naszych kont bankowych. Ponieważ nie udało nam się kupić koron przed wyjazdem
i polegaliśmy na przewalutowaniach banku (mBank), ceny w złotówkach uwzględniają
też prowizje. Przy płatności kartą było 7% drożej niż średni kurs NBP w tym
samym dniu, więc chyba nie najgorzej.

W skrócie
-----------

Jeżdżąc autobusem, śpiąc w namiocie i jedząc głównie własne zapasy, wyszło nam
około 175 zł dziennie na osobę. To taki "minimalny" koszt dnia, obliczony mocno
z przymrużeniem oka. Ile się wyda na pamiątki, miejscowe atrakcje, bilety
lotnicze to osobna sprawa. W praktyce łączne koszty wyniosły nas 275 zł dziennie
na osobę (w tym już loty, bagaże, jedzenie z Polski i w ogóle wszystko).

Oczywiście można wydać mniej! Część noclegów można spędzić poza campingami, z
gorących pryszniców można czasem zrezygnować. Można jeździć stopem.

Myślę, że takie oszczędności w praktyce będą interesującym wyczynem, o którym
później będziecie opowiadać wnukom! Bo to nie takie proste. Na terenach
chronionych (większość naszych tras) nie można legalnie spać poza campingami,
więc trzeba wybrać inne trasy. Zależnie od pogody, gorący prysznic może być
najprzyjemniejszą częścią dnia. A ze stopem różnie bywa. Ruch drogowy to głównie
turyści, często bez wolnego miejsca w samochodzie.

Noclegi
========

| Camping w Reykjaviku | 2100 ISK/os, prysznic gratis
| Camping w Þórsmörk (Bazar) | 1500 ISK/os + prysznic 500 ISK/os
| Camping w Botnar | 1700 ISK/os + prysznic po 500 ISK/os
| Camping w Landmannalaugar | 1800 ISK/os + prysznic 500 ISK/os
| Camping między Dettifoss i Ásbyrgi | 1500 ISK/os + 100 ISK za namiot, nie ma tam pryszniców
| Camping w Húsavíku | 1700 ISK/os, prysznic gratis
| Camping w Akureyri | 1300 ISK/os, prysznic 300 ISK/os
| Camping w Þingvellir | 1300 ISK/os + 100 ISK za namiot, prysznic gratis
| Camping Reykjahlið | 10 EUR/os[^1], prysznic gratis

[^1]: Wyjątkowo można było płacić też w euro. Nie pamiętam ceny w koronach, ale
      w euro było znacznie taniej ze względu na aktualny kurs.

Komunikacja
============

Wszystkie koszty za dwie osoby:

| Polskie PKP do/z Warszawy | 380 zł
| "Pechowa" taksówka | 300 zł
| Bilety lotnicze z bagażem | 2584 zł
| Bus Passport | 3000 zł
| Autobus z/na lotnisko w Reykjaviku | 276 zł

Jedzenie
=========

| Fish & chips | 1700 ISK
| Woda 1.5l | 15.56 zł
| Puszka tuńczyka (185 g) | 440 ISK
| Puszka kukurydzy | 250 ISK
| Puszka fasoli | 100 ISK
| Sok pomarańczowy 1l | 49 ISK

Inne
=====

| Paczka pocztowa 10 kg | 2933 ISK (102.08 zł)
| Oglądanie wielorybów (dwa bilety w Húsavíku) | 945 zł
| Benzyna | 184.80 ISK/litr
| Butla gazu 250 g | 1900 ISK
