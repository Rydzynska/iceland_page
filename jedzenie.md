---
layout: page
title: jedzenie
---

Jedzenie
=======
Islandia pod względem przygotowywania jedzenia była wyprawą wyjątkową. Chcieliśmy zabrać większość jedzenia z Polski, miało być pożywne, lekkie, szybkie do przygotowania i zdrowe (bez zupek chińskich, Knorrów itp). Liofilizaty świetnie by się sprawdziły, ale są drogie. Postanowiliśmy więc sami wysuszyć jedzenie, popakować w porcje i przygotowywać je na palniku gazowym w trasie.  

Rozważaliśmy zabranie gotowych [zup](http://sklep-sys.pl/pl/c/Zupy/13), ale były dla nas za mało treściwe. Stanowiły jednak inspirację.
Nie odważyliśmy się na wysuszenie mięsa, więc całe białko pochodziło ze strączków, orzechów i nasion. Generalnie byliśmy zadowoleni z efektu: nie głodowaliśmy i schudliśmy niewiele, ale technika wymaga jeszcze dopracowania (i być może lepszej suszarki). Kilka uwag na samym końcu. 


Co zabraliśmy
-----------
Na cały wyjazd (21 dni) dla dwóch osób zabraliśmy ok 20kg jedzenia. Poza puszką tuńczyka, olejem i przekąskami było to jedzenia suszone. W internecie można znaleźć informacje o limicie 3kg na osobę na wwożenie jedzenia. Spotkaliśmy parę Holendrów, którzy przypłynęli na Islandię promem i potwierdzili, że na promie sprawdzano bagaże i czy każdy podróżny ma nie więcej niż ok 3kg jedzenia. Podczas przygotowań znaleźliśmy informacje na stronie [lotniska](http://www.kefairport.is/english/at-the-airport/before-departure/customs-regulations/) w Keflavíku, że podróżny spoza Islandii może przywieźć rozsądną ilość jedzenia na własny użytek, które skonsumuje na miejscu, albo zabierze ze sobą z powrotem. Nie można wwozić surowego mięsa, surowego mleka oraz jajek. Te limity dużo bardziej nam odpowiadały, więc do nich się zastosowaliśmy. Bez problemu wwieźliśmy wszystko, co zapakowaliśmy. 

| Porcje dzienne | 21x650g
| Chipsy bananowe | 500g
| Chipsy kokosowe | 250g
| [Krakersy z ziaren](http://www.facetikuchnia.com.pl/index.php/krakersy-z-ziaren-bezglutenowe-i-weganskie/) | 1000g 
| Mieszanka orzechów | 2000g
| Gorzka czekolada | 5x100g  
| Batoniki | 600g 
| Olej | 2x250g  
| Puszka tuńczyka | 250ml
| Liofilizaty | 3x128g

Porcja dzienna podstawowa dla dwóch osób składała się ze śniadania (220g), zupy (120g), sosu (110g) i ryżu lub makaronu (200g, przeważnie był to ryż, bo zajmuje mniej miejsca niż makaron).

Suszenie jedzenia
-----------
Do suszenia wykorzystaliśmy zwykłą [suszarkę do jedzenia](http://www.euro.com.pl/suszarki-do-grzybow-i-owocow/mpm-msg-01.bhtml). Suszenie jest czasochłonne, więc dobrze jest zabrać się za to wcześniej. Jeśli posiadacie piekarnik elektryczny z możliwością ustawienia temperatury na 30-50°C, to powinien się nadać. Poniżej przykładowy czas i waga po wysuszeniu _100g_ świeżego warzywa. 

| __Warzywo__ | __Czas obgotowania na parze__ | __Czas suszenia__ | __Waga po wysuszeniu__
| Brokuł | 10min | 12h | 15g
| Ziemniaki | 10min | 12h | 22g
| Cebula | - | 6h | 10g
| Papryka | - | 6h | 10g
| Groszek | 5min | 6h | 20g

Jeśli nigdy nie suszyliście warzyw, ani owoców to kilka porad można znaleźć [tutaj](http://www.suszarkidoowocow.pl/pl/porady-dotyczace-suszenia). Ważne, żeby jedzenie było zupełnie suche (i nie spleśniało podczas wyprawy). W przypadku ziemniaków po obgotowaniu pokroiłam je na cienkie kwadraciki (1cm\*1cm\*0.3cm) i tak wysuszyłam. Próbowałam je później zetrzeć na proszek do przygotowywania puree. Niestety młynek, blender, robot kuchenny, jak i maszynka do mięsa nie dały rady. Pozostały więc kwadraciki.

Pakowanie jedzenia
-----------
Każde danie z podstawowej porcji dziennej zapakowaliśmy do osobnego woreczka i pojedyńczą porcję dzienną do większego. Przekąski rozdzieliliśmy do 4 woreczków, olej do 2 mniejszych butelek. Na miejscu połowę jedzenia wysłaliśmy w Reykiaviku na pocztę w miejscowości Reykjahlið. Wszystko do zapakowania paczki było dostępne na poczcie. Cena przystępna. Paczka czeka na drugiej poczcie miesiąc. 3 kupne liofilizaty mieliśmy zawsze przy sobie, przydały się podczas deszczu i dużego zmęczenia (nie wymagały gotowania).

Gotowanie na trasie
-----------
Na trasę zabraliśmy aluminiowy garnek 0.8l i stalowy kubek 0.6l do gotowania na palniku gazowym. Gotowe wysuszone potrawy najlepiej najpierw namoczyć przez kilka minut. Samo gotowanie zajmowało nam zazwyczaj ok 15-20min w zależności od produktów (zobacz przepisy i wnioski poniżej).


Kilka przepisów
=======
Podane wagi są wagami po wysuszeniu. Porcja dla 2 osób. Do zup i sosów do gotowania dodawaliśmy po łyżce oleju.
Kilka uwag:    
- Domowa wegeta - [włoszczyzna błyskawiczna](http://sklep-sys.pl/pl/p/Wloszczyzna-Blyskawiczna-50-g/22) z dodatkiem soli i ziela angielskiego.   
- Ziemniaki obgotowałam, pokroiłam na małe kwadraty 1cm\*1cm\*0.3cm i wysuszyłam.   
- Ciecierzycę namoczyłam przez noc, obgotowałam ok 30min i wysuszyłam.   
- Groszek mrożony obgotowałam i wysuszyłam.   
- Soczewica suszona, taka jaką kupiłam (nic z nią nie robiłam). Na przyszłość rozważyłabym ugotowanie jej i ponowne wysuszenie.     
- Brokuł obgotowałam, wysuszyłam i zmieliłam w młynku na drobny proszek.


Śniadania
-----------
Śniadania zalewaliśmy 0.5l wody.

__Kaszka kukurydziana__   
Kaszkę trzeba chwilę podgotować, cały czas mieszając, aby się nie przypaliła.  
- 100g kaszki kukurydzianej  
- 20g [białka konopnego](http://drpelc.pl/konopia-siewna/98-bio-bialko-konopne-ekologiczne-250g-ekogram-zielonki.html?search_query=konopia&results=7)  
- 30g rodzynek  
- 8g ksylitolu  
- 10g ziaren siemienia lnianego  
- 30g jabłek  

__Owsianka__  
Zalać wrzątkiem, nie wymaga gotowania.  
- 65g płatków owsianych  
- 30g łuskanych [nasion konopii](http://drpelc.pl/konopia-siewna/186-bio-nasiona-konopi-luskane-ekologiczne-250g-ekogram-zielonki.html?search_query=konopia&results=7)  
- 8g ksylitolu  
- 10g ziaren siemienia lnianego  
- 30g rodzynek  
- 30g jabłek (lub innych owoców)  


Zupy
-----------
Wszystkie zupy gotowaliśmy w 0.7l wody. Każda zupa warzyła ok 100-120g.  

__Zupa z ciecierzycą__  
- 20g ciecierzycy  
- 40g zielonej soczewicy  
- 10g suszonej papryki  
- 4 łyżki [pomidorów w proszku](http://przyprawowo.pl/opis/495701/przyprawa-pomidor-suszony-w-proszku-900g.html)  
- 1 łyżeczka kuminu  
- 1 łyżka domowej wegety  
- 1/2 łyżeczki czosnku

__Barszcz__  
- 1 łyżka domowej wegety  
- 30g ziemniaków  
- 40g zielonej soczewicy  
- 1/2 łyżki [pomidorów w proszku](http://przyprawowo.pl/opis/495701/przyprawa-pomidor-suszony-w-proszku-900g.html)  
- 30g suszonych [buraków](http://sklep-sys.pl/pl/p/Buraki-Suszone-100-g/17)   
- 1/2 łyżeczki czosnku  
- szczypta chilli i pieprzu  

__Zupa pomidorowa__  
- 40g ziemniaków  
- 15g groszku  
- 1 łyżka suszonej cebuli  
- 1.5 łyżki domowej wegety  
- 2 łyżki [pomidorów w proszku](http://przyprawowo.pl/opis/495701/przyprawa-pomidor-suszony-w-proszku-900g.html)    
- 25g czerwonej soczewicy  

__Zupa pomidorowa 'indyjska'__  
- 1.5 łyżki domowej wegety  
- 2 łyżki [pomidorów w proszku](http://przyprawowo.pl/opis/495701/przyprawa-pomidor-suszony-w-proszku-900g.html)  
- 40g ziemniaków lub ryżu  
- 40 czerwonej soczewicy  
- szczypta chilli  
- 1 łyżeczka pietruszki  
- 1/2 łyżeczki kuminu  

Kolacje
-----------
__Ryż po chińsku__  
Chwilę gotowywaliśmy w 0.7l wody i odkładaliśmy w ciepłe miejsce, żeby ryż napęczniał.  
- 1 łyżka domowej wegety  
- 20g papryki  
- 10g suszonej cukinii  
- 1 łyżka szczypiorku  
- 70g orzeszków ziemnych (niesolonych)  
- 1 płaska łyżeczka kurkumy 
- 100g ryżu 

__Sos pomidorowy__  
Chwilę gotować w 0.6l wody, cały czas mieszając.  
- 2 łyżki [pomidorów w proszku](http://przyprawowo.pl/opis/495701/przyprawa-pomidor-suszony-w-proszku-900g.html)  
- 2 łyżki mąki  
- 1 łyżeczka domowej wegety  
- 1 łyżeczka cebuli  
- 1/2 łyżeczki czosnku  
- szczypta chilli  
- 1 łyżka szczypiorku  
- 3 [suszone pomidory](http://drpelc.pl/naturalne-przyprawy-ekologiczne/264-bio-suszone-pomidory-ekologiczne-200g-ekogram-zielonki.html?search_query=pomidory&results=2) (pokrojone w paski) 
- 1 łyżeczka ksylitolu  
- 2 łyżki papryki  

__Sos 'serowy'__   
Chwilę gotować w 0.6l wody, cały czas mieszając.   
- 2 łyżki mąki  
- 3 łyżki [płatków drożdżowych](http://drpelc.pl/platki-drozdzowe-nieaktywne/618-platki-drozdzowe-drozdze-nieaktywne-200g-ekogram-zielonki.html?search_query=platki+drozdzowe&results=3)  
- szczypta soli  
- 1/2 brokułu  
- 1 łyżka szczypiorku  


Kilka wniosków
=======
- Na tak długi wyjazd, jedzenie było za mało zróżnicowane. Dominował ryż i soczewica. Użycie różnych przypraw nie pomogło.
- Soczewicę, tak jak i inne strączki, powinno się najpierw obgotować, żeby krócej gotowały się na trasie. 5min gotowania krócej na palniku robi dużą różnicę.
- Gdybyśmy mieli miejsce, to zabralibyśmy węglowodany w koncentracie dla sportowców i coś smakowego do picia. Nie było czasu na robienie herbaty, a czysta woda szybko nam zbrzydła.
- Rozważyłabym zabranie preparatu multiwitaminowego (z witaminami A, D, E, K). Na trasie rzeczywiście nie było sklepów, więc nie mogliśmy kupować świeżych warzyw i owoców.
