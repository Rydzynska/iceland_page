---
layout: notes
title: Dziennik
---

1 lipca 2017
============

Ostatnie poprawki pakowania. Ważę 77 kg. Aga 55 kg. Sprawdzimy po <a href="#waga-end">powrocie</a>.

5 lipca
========
Mój bagaż:

 - plecak 80l od Mary - 23 kg
 - bagaż podręczny w pokrowcu od namiotu - 2.25 kg

Agnieszki:

 - plecak 45l (mój czerwony) - 16.65 kg
 - bagaż podręczny w białym plecaku AON - 1.95 kg

2016-07-06, 22:00
==================
Pilot właśnie ogłosił lądowanie pośrednie w Szkocji, żeby zatankować. Wiatr w
oczy, samolot więcej pali.

Pogoda w Warszawie opóźniła nas o godzinę.

Wcześniej pociąg "popsuł się" przez zwalone drzewo. Po godzinnym postoju
ratowaliśmy się taksówką z Radomska do Warszawy. 600 zł. Na szczęście nie
jechaliśmy sami i wyszło tylko 300 zł.

---

Lądujemy w Szkocji. Widać tylko mgłę. Na dole pada. Leje! Lotnisko w Prestwick.
Jest około 1:30. Do tankowania trzeba odpiąć pasy.

2016-07-07, 10:00
==================
Pogoda W Reykjavíku była świetna. Bez wiatru i prawie bezchmurnie. Z jakiegoś
powodu nasz bus ticket pozwolił zawieźć nas aż na camping.

Około 4:00 poszliśmy spać.

Teraz jest cudowne słońce i ciepło (Icelandic way). Na namiocie nie ma rosy.
Pakowanie szybciej pójdzie.

Teraz prysznic, śniadanie i start. Trzeba nadać paczkę z jedzeniem. Autobus mamy
o 16:00.

---

Paczka pocztowa 10 kg - 2933 ISK.

2016-07-08
===========
Ula i Bettina zabrały nas nad ocean. Pogoda jest świetna. Chłodny wiatr i ciepłe
słońce.

Czarna plaża.

Wypatrzyliśmy maskonury.

2016-07-09
===========
Rano złapaliśmy stopa. Podwiózł nas Amir. A. zgaduje, że Turek z Niemiec. Akurat
jechał robić zdjęcia wodospadu w Skógar.

Szlak do Þórsmörk świetny. Długi i męczący. Po drodze lekko padało, potem
prószył śnieg. Na koniec dnia wyszło słońce. Bez wiatru.

Przegapiliśmy okazję do nabrania wody i potem oszczędzaliśmy resztę.

W okolicy kraterów były parujące skały - ale może były tylko odrobinę
cieplejsze.

Camping taki sobie. 15 zł za 4 minuty pod prysznicem. Miejsce na
namiot ładne. Prysznice kiepskie -- byłyby spoko, ale strasznie tam zimno.

Po drodze był barszcz. Wieczorem ryż z przypalonym zielonym sosem. Padamy z nóg,
więc szybko poszliśmy spać.

2016-07-10
===========
Dobrze, że tu ciągle jasno. Już około 23:00, a my dopiero w połowie obiadu.

Wyruszyliśmy dzisiaj około 13:00 i zeszło nam 7-8 godzin. Mamy trochę za ciężko
i wolno idziemy, ale dzisiaj zjadamy podwójny obiad, żeby było lżej!

Pogoda była dobra. Bez wiatru, tak do 17-18 nie padało (rano w ogóle piękne
słońce), potem zaczęło kropić. Teraz pada. A może dalej kropi, tylko w namiocie
tak słychać.

Jesteśmy w Botnar. Pole namiotowe rozsiane po wzgórzu. Nasz namiot stoi na
platformie usypanej z tego czarnego piasku. I pełno kamieni. Słabe podłoże bo
cokolwiek się położy przy wejściu, oblepia się czarnym błotem. Trzeba pilnować,
żeby nie nanieść tego do namiotu.

Jest dość ciepło. Leżę tu sobie bez śpiwora w wełnianej koszuli.

Gotowaliśmy w przedsionku - liofilizat Chicken Masala. A. poszła się umyć. Jak
wróci, robimy coś z zapasów naszej produkcji.

Dzisiaj było jedno przejście przez rzekę i resztę dnia nieśliśmy mokre adidasy,
które drugi raz nie były potrzebne.

Po drodze była przerwa na zupę. Gotowaliśmy siedząc na czarnej wydmie. Jeśli
chodzi o piasek, to jest tu głównie czarny.

2016-07-12 (chyba wtorek)
==========================
Wstaliśmy dzisiaj grzecznie o 8:30, zjedliśmy śniadaniową owsiankę i poszliśmy w
świat.

Po drodze piękne widoki i góry we wszystkich kolorach poza niebieskim.

Mieliśmy rano świetną pogodę. Potem słońce się schowało i zaczęło się pogarszać.
Na koniec zaczęło padać. Tym razem nie przestało i deszcz padał do samego końca.
I dalej pada.

Nasz namiot stoi na kamienistej kałuży. Potem nasze przeciwdeszczowe poncha.
Potem trochę wody i folia NRC.  Potem trochę mniej wody i podłoga.

Zanim skończyłem rozstawiać namiot, przemokły mi spodnie. Także dzisiaj powstał
worek z mokrymi rzeczami.

Gotowaliśmy w namiocie, a teraz drzemiemy w nadziei, że przestanie padać zanim
będziemy musieli wyjść.

Landmannalaugar osiągnięte. 80+ km w 4 dni.

W sklepiku by gaz.

2016-07-13
===========
Inwentaryzacja. Jutro rano wsiadamy w autobus, a zostało nam:
 - 3 pełne porcje dzienne
 - 2 porcje bez śniadań (bo Ulka gotowała nam obiady)
 - 2 paczki liofilizatów
 - worek orzechów i innych przekąsek

Wyrobiliśmy się 2 dni wcześniej, a liofilizatów nie liczyliśmy trzymając je na
"czarną godzinę".

W każdym razie mamy odrobinę za dużo.

(photo mapki autobusów?)

(photo planu na najbliższe dni, żeby ustalić jedzenie)

2016-07-13, c.d.
=================
Rano nie było zdecydowanego głosu, żeby jechać, więc zostaliśmy w Landm. Mając,
mimo chmur, nadzieję, że się ogarniemy po deszczu.

Poganiani obawami opadów przepraliśmy ubłocone rzeczy z wczoraj i
porozwieszaliśmy przy namiocie.

Po paru godzinach wyszło słońce i uznaliśmy, że pora posprzątać. Wszystko z
namiotu poszło na zewnątrz. Zrobiliśmy jeszcze trochę prania. Odpiąłem też
sypialnię, żeby wysuszyć tę kałużę, na której stał namiot.

Rano poszliśmy też na podwójny prysznic i w końcu umyliśmy włosy. Od razu
poczuliśmy się lepiej i już tak nam na cały dzień zostało.

Jedyny minus kąpieli był taki, że później nie chciało nam się wskakiwać do
gorących źródeł i tylko się przy nich przespacerowaliśmy.

Słońce świeciło długo a wiatr pomagał. Teraz wszystko mamy suche i prawie
czyste. Wieczorem odrobinę kropiło ale, nauczeni poprzednimi dniami,
przewidzieliśmy to i już wszystko było pod namiotem.

Teraz jest około 20:00. Zaraz zabieramy się za gotowanie kolacji, pakowanie na
jutro i pora spać.

Jutro autobus o 9:30 więc wstajemy o 6:00.

A ostatnią godzinę wymyślaliśmy co robimy dalej i kiedy odbieramy paczkę z
jedzeniem. Pamięć o ciężkich plecakach pokazuje, że mogliśmy bardziej optymalnie
rozlokować jedzenie. I przede wszystkim spróbować zostawić część np. na polu
namiotowym w Reykjaviku. 

2016-07-15
==========
Wczoraj przez 10 godzin jechaliśmy autobusem. Aż do Mývatn. Nie było dość
przerw, żeby rozstawić kuchenkę, więc poza śniadaniem jedliśmy tylko orzechy i
puszkę tuńczyka. Umęczyła nas ta droga.

Ale na koniec dostaliśmy cudowny camping w Reykjahlið. Z trawą spod kosiarki,
kuchnią z gazem, czystymi prysznicami... Ostatnio taki fajny był 2 lata temu w
Norwegii. I jeszcze kosztował mniej niż na szlaku. No i gorący prysznic bez
limitów i dopłat!

---

Dzisiaj odebraliśmy z poczty paczkę.

Potem zostawiliśmy ją na campingu, bo ciągle mamy jedzenie a i tak pasuje nam
tam wrócić po Húsavíku.

Okazało się, że na recepcji była dzisiaj Polka, Asia z Nysy. Więc wszystko
załatwiliśmy szybko i sprawnie.

Acha, na campingu były też zniżki na wszystkie atrakcje wkoło, więc kupiliśmy
bilety na wieloryby.

---

Autobus do Dettifoss spóźnił się prawie godzinę ale po drodze pominął przerwę i
na starcie szlaku byliśmy tylko 30 minut spóźnieni.

Potem chwilę błądziliśmy zanim zdecydowaliśmy się gdzie zaczyna się szlak, ale
jak już ruszyliśmy to szło się szybko i dobrze. Sporo kamieni, za to płasko.

Wiało całkiem mocno. Na szczęście z południowego wschodu. Szliśmy tyłem do
wiatru, a podmuchy spychały nas w lewo. Dobrze, bo na prawo czasem tylko dwa
kroki były potrzebne, żeby wpaść do kanionu.

---

A teraz nocujemy na łące - campingu. Jest późno. Trzeba wcześnie wstać, żeby
dojść do Ásbyrgi i złapać jakiś transport do Húsavíku.

Oczy mi się już same zamykają. Dzisiaj też wcześnie wstaliśmy, żeby te paczki z
jedzeniem ogarnąć przed autobusem.

Zjadłbym pieczone udko kurczaka.

2016-07-16 rano
================

Obudził nas warden zbierający opłaty.

Jakaś kobieta przyjechała na rowerze. Przywiozła ciepłą wodę i myje łazienki.

2016-07-16, 15:00
==================

Koniec szlaku. Siedzimy i czekamy na autobus. Zjedliśmy puszkę kukurydzy i
tuńczyka. Obok jest restauracja, ale i tak nie pójdziemy na obiad bo musimy
zjadać nasze zapasy.

Świeci słońce i wieje zimny wiatr.

2016-07-17, 00:20
==================

Jesteśmy w Húsavíku na campingu.

To był zwariowany dzień.

Do Ásbyrgi prowadził ładny, płaski szlak i bez pośpiechu byliśmy 1,5 godziny
przed autobusem. A potem czekaliśmy na niego w złym miejscu i nam uciekł,
odjeżdżając dosłownie zza rogu.

Poszliśmy łapać stopa, ale przez 1,5 godziny nikt się nie zatrzymał. Wróciliśmy
na pobliską informację ale nie znaleźli nam autobusów ani rano ani wieczorem. No
to zadzwoniłem i przełożyłem wieloryby na następny dzień.

I zamiast od razu na camping, wróciliśmy łapać stopa. I brawo, jest! Zatrzymał
się starszy facet w trochę hippisowskiej opasce na włosach. Zapytałem, czy
jedzie do Húsavíku. Odpowiedział "Yes".

No to wsiadamy!

Pytam go skąd jest, a on... "Yes"... Okazało się,
że mieszkał 20 km dalej i wysadził nas przy skręcie do siebie. Zostaliśmy na
drodze bez wody i jedzenia, bo planowaliśmy spróbować coś złapać lub wracać na
camping.

Więc już nie ma wyboru, łapiemy dalej. Ale jest późno, nikt nie jeździ.
Zastanawiam się, czy nie łapać w drugą stronę, żeby chociaż wrócić do
"cywilizacji".

Dopisało nam szczęście. Zatrzymał się pickup. Okazało się, że jechali nim
ludzie, z którymi wcześniej widzieliśmy się na szlaku. Są z Łotwy, Czech i
zapomniałem skąd jeszcze. Pracują w okolicy Mývatn.

I tak trafiliśmy do Húsavíku. Zadzwoniłem i wróciłem z wielorybami na jutro
(dziś!). Przemiła kobieta nie robiła z tego powodu żadnych problemów.

Pora spać. Wstajemy za 7 godzin. Zakładam stopery bo mewy skrzeczą i nie zasnę.

A tak na przyszłość. Nie wiem ile jest w nocy, ale w dzień około 12°C. Śpię na
pompowanej macie, w śpiworze S10 Ultralight z Decathlona (pomarańczowy). Mam na
sobie skarpetki, wełniane getry "Suwałki" firmy Kwark, poliestrową koszulę,
cienki polar i polarową czapkę. I jest ciepło; nie budzę się z zimna.

2016-07-17
==========

Dzisiaj była uczta.

Na żaglowcu, którym pływaliśmy 4 godziny oglądając wieloryby, poczęstowali nas
słodkim ciastkiem z cynamonem i kakao z rumem.

Potem w supermarkecie kupiliśmy dwa babany i sok pomarańczowy.

Przed odjazdem z Húsavíku zjedliśmy też jedną porcję - sporą - fish & chips
(1700 ISK).

A na kolację był zielony makaron z sosem i puszką fasolki chilli.

Zjedliśmy dzisiaj dużo rzeczy, które nie były ryżem.

---

<a name="3przejazdy"/>
W drodze powrotnej mieliśmy problem z płaceniem za bilety, bo kierowca nie mógł
dojść do tego czy nasza płatność przeszła czy nie. Musimy po powrocie sprawdzić
czy nie zapłaciliśmy 3 razy za <a href="#3przejazdy-end">przejazd</a>.

---

Fajny ten camping w Reykjahlið'ie. Wróciliśmy tu jeszcze na 2 noce. Świeciło
piękne słońce więc zrobiliśmy pranie - plusy targania paru dodatkowych ubrań.

W kuchni za to śmieszne sceny. Ludzie uczą się gotować. Najbardziej
podobała mi się para gotująca makaron. Najpierw długo nie zorientowali się, że
gotuje się woda, potem wrzucili makaron. Po 5 minutach wrzucili więcej marakonu.
Dużo więcej. Tak czubato. I gotowali go jeszcze tak długo, że skończyliśmy
gotować i jeść. 20 minut albo więcej.

Ot, globalna wioska. Można przez całe życie nie ugotować makaronu, a wystarczy
kupić dwa bilety i trafić na północ Islandii.

Inni goście mieli olbrzymi garnek, w którym gotowali 4 litry wody, żeby potem
zalać dwa dania w stylu "gorący kubek" i resztę wody wylać.

Wkurzające w kuchni, gdzie do palników jest kolejka.

---

Humbaki były super. I statek też. Prawdziwy żaglowiec. Taki z drewnianymi
masztami i setkami lin. Bardzo ładny.

I przez cały dzień było słońce, a o 23:00 znowu zaczęło kropić, ale już
przywykliśmy. Pranie odpowiednio wcześniej rozwiesiłem na sznurku wewnątrz
namiotu.

Na jutro nie mamy jeszcze planu. Proponuję lekki spacer.

2016-07-18 wieczorem
=====================

"Sprzątam" jedzenie.

Zupa - 11<br/>
Obiad - 10<br/>
Banany - 2<br/>
Orzechy - 5<br/>
Ciastka - 2<br/>
Czekolada - 2<br/>
Batonik - 4<br/>
Sezamki - 1<br/>
Śniadanie - 10<br/>
Olej - 1<br/>
Liofilizat - 1<br/>

Zostało nam 9 dni. Jedzenia mamy na 11. Słodyczy na 7.

---

Dzisiaj się solidnie wyspaliśmy. I wygrzaliśmy bo jak słońce świeci na namiot,
robi się w środku gorąco.

Rano na campingu było pełno muszek. Obsiadają wszystko ale nie gryzą.

Są jak kurz. Siadają i nie uciekają. Bardziej trzeba je z siebie strzepywać niż
odganiać.

Na spacer poszliśmy na pobliski krater. Ma jakieś 150 m wysokości i wygląda jak
kupa kamieni usypana koparką - ale z dziurą w środku.

Na dole upał, chodziłem w samych krótkich spodenkach. 150 metrów wyżej porywisty
wiatr, piach kłuje w nogi, czapkę z daszkiem trzeba zdjąć, bo ją porwie.

Widoki piękne, bo krater stoi sam i jeszcze to słońce. Można usiąść i się
napatrzeć jaka ta Islandia dziwna. Widać 3 podłużne uskoki ciągnące się
kilometrami. Pozostałości erupcji i trzesień ziemi.

---

Next time bierzemy mniej "zdrowego jedzenia" i paczkę witamin - wniosek Agnieszki.

Pasta "Ajona" 25 ml nam wystarczy z zapasem.

Brownersa (mydło) i szampnu trochę braknie. Mieliśmy po około 60 ml.

Nóż jak na razie nie był potrzebny.

Brakuje nam tłustego kremu do twarzy i rąk. Mamy mleczko do opalania i balsam do
stoþ, ale to nie to samo :).

2016-07-19
===========

(fotka mapki autubusów)

2 banany i 2 jabłka - około 9 zł.

Znaleźliśmy 1 euro. +4 zł dla nas :)

W nocy była mgła, rano się podniosła i znowu było mnóstwo muszek. Objedliśmy się
i o 12:00 poszliśmy czekać na autobus (15:25).

Przez 2h leżałem na plecaku, trochę drzemiąc, a słońce nas grzało. Bardzo
przyjemnie. W Akureyri mamy chłodno i pochmurno, ale nie pada.

Camping na trawie, jest miejsce do gotowania ale kuchini brak. Łazienek
trochę mało jak na taki duży camping.

---

Obeszliśmy miasto. Sporo doków i domków mieszkalnych. Centrum niewielkie - 3
ulice.

Obeszliśmy sklep z pamiątkami. Kusi wszystko bo lubię skandynawskie motywy, ale
czekamy z tym do Reyjkaviku, żeby przez tydzień nie nosić.

---

Musimy sobie lepszy zestaw do gotowania kupić. Trochę większy garnek, żeby
wygodniej mieszać i żeby tak łatwo nie kipiało.

A kubek w ogóle nie służy nam do picia, tylko jako drugi garnek - lepszy były po
prostu garnek, żeby mieć większe dno.

A. jest zła bo jest tylko jeden prysznic i nie może się wykąpać. Ładowanie
elektroniki mają tu za darmo.

Łyżkom trzeba bardziej stępić końce, żeby nie były zagrożeniem dla mat itp.

Kosmetyczka jest głupio spakowana bo jest w niej ciasno i za każdym razem trzeba
układać puzzle, żeby ją zapiąć.

Ten garnek do gotowania to z dzióbkiem do nalewania i pokrywką.

2016-07-20
===========

Dzisiaj wstaliśmy o 6:30, poskładaliśmy się i poszliśmy na autobus. Złapaliśmy o
7:20 autobus, który miał odjechać o 7:10, ale ciągle stał bo pakowała się do
niego wielka grupa Francuzów.

Śniadanie zjedliśmy dopiero koło 12:00, po dotarciu do Hveravellir. Kierowca
autobusu wyjaśnił, że Hveravellir oznacza "dolina gorących źródeł".

Zrobiliśmy mały spacer po okolicy i poszliśmy spać czekając aż grupy wycieczkowe
odjadą.

A potem na parę godzin wpakowaliśmy się do gorących źródeł - bosko.

Wieczorem zaczęło mocno wiać. Akurat mają tu "strefę socjalną" w namiocie
wojskowym, więc gotowanie kolacji poszło gładko. Ale teraz jesteśmy w namiocie i
trochę nim trzepie.

Poza tym jest OK. Nie pada i nie jest zimno.

Jutro w planach 10h trasy.

Gaz w tej butli co kupiłem w Landmannalaugar chyba się kończy - przestał
chlupać.

Mamy jeszcze pół małej butli.

---

Wszędzie gdzie byliśmy albo dało się dojechać samochodem, albo ktoś dowoził
bagaże. Zawsze przy gotowaniu trafi się ktoś robiący normalny obiad. Np.
spaghetti w wielkim garnku i sos z "prawdziwych" papryk i pieczarek.

A my obok siedzimy i zazdrościmy. Jemy nasz ryż z zielonym sosem - ze
sproszkowanych drożdży i zmielonych suszonych brokułów.

Dochodzi 21:00. W Polsce już jedenasta i ciemna noc. Tutaj zawsze mam wrażenie,
że jest dopiero 18:00.

2016-07-21
===========

W nocy sporo padało i wiało. Ale rano była tylko mżawka i znośny wiatr więc
spakowaliśmy się bez problemów.

Jesteśmy na polu namiotowym pod hatą, 2/3 drogi do Hvítárnes. Trasa była płaska.
Przechodziliśmy całkiem ładną i zieloną dolinę, ale brakowało jej dziś wdzięku -
była cała podmokła i zabłocona. Dziś w ogóle cały czas szliśmy po błocie,
chociaż tylko w paru miejscach to było takie "zapadające się" błoto.

Słońce dzisiaj nie wyszło zza chmur.

Na kolację, w obawie o ilość gazu, zrobiliśmy najpierw liofilizat, a do tego
jeden ryż z zestawu obiadowego. Ryż wyszedł al dente.

Na rano zostal tuńczyk bo śniadania nie będziemy gotować, żeby nie tracić czasu.
Gaz jeszcze jest, więc może na koniec trasy sobie zrobimy coś ciepłego.

Do przejścia jest 14 km. Autobus o 14:40. Jak się spóźnimy to jesteśmy w dupie
bo na pewno nam braknie gazu, a jest tylko jeden autobus dziennie... No, są
inne, ale na ten jeden już mamy bilet.

Nie wiemy dokąd jedziemy. Niby do Þingvellir, ale właściwie gdziekolwiek gdzie
będą gaz sprzedawać.

Do Reykjavíku jeszcze nie chcemy wracać bo siedzielibyśmy tam przez 5 dni.

Ten camping, na którym jesteśmy, to po prostu kawałek ziemi obok chaty. Nie ma tu
obsługi ani opłat. W hacie siedzi jakaś grupa. Na campingu, razem z naszym, są
trzy namioty.

Jest kran do mycia rąk i toaleta bez wody - za to z wiadrem i pouczeniem, żeby
wodę przynosić z jeziora obok.

Gotowaliśmy w namiocie, żeby wiatr nam nie kradł gazu. No i cieplej!

Dzisiaj nam trochę zabrakło mapy, bo tym razem szlak był słabo (wcale?) znaczony
i szliśmy ścieżką wydeptaną przez konie.

Przydała się mapa całej Islandii i kompas. A w kluczowym momencie GPS i
współrzędne chaty z opisu szlaku.

2016-07-22
===========

Whoa, co za dzień. Umęczyliśmy się.

Rano chmury były bardzo nisko. Właściwie obudziliśmy się w chmurze, namiot był
mokry od ciągłej mżawki.

Miała być szybka zrywka ale w deszczu nigdy nam to nie wychodzi.

Na śniadanie puszka tuńczyka na nas dwoje i trochę orzechów. Nie gotowaliśmy, bo
nie wiadomo czy gaz starczy no i się spieszymy.

No i potem idziemy. Nic ciekawego nie widać, siąpi deszcz, trawa mokra i buty
zaraz też.

Spotkaliśmy jedną osobę.

Dowiedzieliśmy się od niej, że od Hvítárnes do przystanku jest 8 km a my
policzyliśmy tylko godzinę zapasu na dojście do drogi.

Zaczęliśmy iść szybciej i robić jeszcze krótsze przerwy.

Odwodniliśmy się. Moja prawa łopatka krzyczała - chyba jakimś uciskiem odciąłem
jej krążenie i przez parę dni zakwaszenia poważnie ucierpiała.

Przy znakach zdecydowałem, że idziemy do Arborgir. Stamtąd jest bliżej do drogi.

Skręciliśmy ale ścieżka byłą mniej wyrażna i zaraz nam zniknęła. Weszliśmy na
pobliskie wzgórze. A. wypatrzyła chatę i chociaż wbrew kompasowi, poszliśmy tam.
Uznałem, że lepiej trafić do Hvítárnes z opóźnieniem niż tracić czas błądząc.

Po drodze trafiliśmy na rozlewisko rzeki, które najpiew omijaliśmy mocząc buty w
podmokłych trawach, a na koniec i tak boso pokonaliśmy tę rzekę.

Tak, to było Hvítárnes. 30 minut w plecy. Ale już jest utwardzona droga, którą
szybko ruszamy.

Po paru minutach zatrzymałem samochód i mieliśmy szczęście. Jechała nim
opiekunka chaty. Powiedziała jak szybko dojść do Arborgir na przełaj.

Zapisałem na kompasie azymut i jazda.

Po pół godzinie i przejściu szerokiej rzeki (znowu boso, bo bardzo chciałem mieć
suche buty) byliśmy na miejscu.

Godzinę przed autobusem.

I ubabrani błotem jakbyśmy się w nim specjalnie kąpali.

Trochę się ogarnęliśmy i usiedliśmy obok drogi 35 minut wcześniej. I bardzo
dobrze, bo autobus jechał 15 minut przed czasem.

Na przystanku w Godafoss kupiłem gaz. Jesteśmy uratowani!

W Þingvellir camping też przywitał nas mżawką. Ale jest spoko. Recepcja
połączona z małym sklepem górskim. Gaz jest. Gorący prysznic w cenie. Kuchni nie
ma, ale jest daszek, żeby się schować przy gotowaniu.

Herbata zaczyna mnie stawiać na nogi, ryż po chińsku kończy dzieło.

Ciepły posiłek to jest to. Dalej kropi, jutro też ma padać, ale z pełnym
brzuchem świat wygląda lepiej.

Namiot stoi.

Upieprzone błotem są tylko buty, skarpetki, stuptuty i spodnie przeciwdeszczowe.
Wszystko to czeka w worku na śmieci.

Wykąpaliśmy się, odbłociliśmy rzeczy, zawiesiłem je na sznurku i hyc do
namiotu.

Jest dobrze. Właściwie wszystko suche, tylko sporo rzeczy już przepoconych i błaga
o pranie albo chociaż godzinę słońca.

Note: next time, weźmy coś do doprawiania wody. Herbatę robimy rzadko, a smak
samej wody już się znudził.

Ah, Þingvellir! Granica między amerykańską i europejską płytą kontynentalną.
Stare miejsce obrad islandzkiego parlamentu.

Zostajemy tu 2 dni, a potem już tylko Reykjavík. Już tylko dwa razy będzie
trzeba składać namiot.

Spotkaliśmy tu parę nauczycieli z Holandii. Przyjechali na miesiąc z własnym
samochodem. Prom płynie 2 dni ale w cenie jest wyżywienie i zakwaterowanie.
Nawet tanio wychodzi... Kiedy się ma blisko do Danii, żeby na ten prom wjechać.

---

Sobota:

Zupa: 8<br>
Obiad: 4<br>
Śniadanie: 7<br>

2016-07-23
===========

Po powrocie muszę postudiować anatomię, żeby się dowiedzieć którędy płynie krew
do mięśni na plecach.

Moja łopatka dzisiaj odpoczywa bo ani na moment nie założyłem plecaka. Chyba
wraca mi już czucie na skórze. A mięśnie od czasu do czasu "strzelają". Tak,
jakby pękała gumka albo nitka. Biorę to za dobry znak rozluźniania się jakiegoś
skurczu.

---

Dzisiaj padało do 16:00

Rano po śniadaniu wróciliśmy do namiotu. Około południa poszliśmy zapłacić za
kolejny dzień i obeszliśmy Þingvellir, czytając wszystkie tablice informacyjne.

Mnie najbardziej zainteresowała ta obok kościoła, o jednostkach miary.

Wzór islandzkiego łokcia znajdował się na ścianie tego właśnie kościoła. Prawo
mówiło, że stąd ma być kopiowany. Główny prawnik brał miarę, którą kopiowali
szeryfowie, a od nich kopiowali ją wieśniacy. Na ścianach kościołów z
cmentarzami również miała być zaznaczona długość łokcia.

Oszustwa związane z miarami podlegały karze trzech lat wygnania.

---

Chodzenie w deszczu nam nie przeszkadzało. W mokre buty najgorzej włożyć nogi.
Jak się już zagrzeją, jest ok.

Teraz dalej są chmury, ale cieńsze i przebija się słońce więc może skarpetki
wyschną.

----

Skarpetki z logo wisport do wyrzucenia. Niewygodne kiedy mokre. Zresztą i tak są
stare. Spróbować ustalić skład i więcej takich nie kupować.

Te cienkie, biegowe, które kupiłem przed wyjazdem są wygodniejsze. Mokre nie
robią okładu na nodze i szybciej schną.

Butom też już mówię "do widzenia". Sporo w nich widziałem świata. Ale podeszwa
rozpada się już szybciej niż potrafię ją kleić.

2016-07-23, 23:00
==================

Wejście do namiotu zajmuje jakieś 40s. Tyle czasu mi zajmuje odpięcie zamków,
odłożenie tego co akurat niosłem, ściągnięcie butów, zamknięcie zamków, zdjęcie
kurtki. Wyjście pewnie zajmuje trochę dłużej. Razem powiedzmy 2 minuty.

Wydaje  mi się, że dziennie wychodzę średnio 5 razy. Czasem tylko raz, ale w dni
odpoczynku to się cały dzień kręci przy namiocie.

Czyli 10 minut dziennie. 210 minut razem. 3,5h urlopu mija na pokonywaniu
"drzwi" namiotu. Strasznie to upierdliwe.

W dodatku to nigdy nie jest przyjemne. Często trzeba walczyć ze sobą, żeby się
wybrać na zimno i deszcz.

Chciałbym mieć przedsionek, na tyle duży, żeby był śluzą. Gdzie można trzymać
mokre rzeczy poza sypialnią i nie martwić się deszczem padającym na matę.

Wybór miejsca na namiot, rozstawienie go, wpakowanie się do środka i
przygotowania spania zajmuje koło godziny... Coś robimy źle, bo to wydaje się
długo.

Pakowanie i składanie też trwa prawie godzinę. Mniej przy dobrej pogodzie,
dłużej gdy pada.

2h razy jakieś 15 miejsc gdzie stawialiśmy namiot. 30 godzin. 3 dni
urlopu minęło na namiotowaniu.

Podobną ilość czasu zajmują posiłki i kąpiel. Ale nie będę tego dodawał bo
staramy się robić namiot i jedzenie równolegle.

Podsumowując, jakieś 4 dni z 20 mija nam na manipulacjach około-namiotowych.

Zyskamy dużo czasu jeśli nauczymy się robić to szybciej.

Chociaż czasu nam nie brakuje. Dzisiaj pół dnia spędziliśmy leżąc i czytając.

---

Dokupić Kindle'a dla Agnieszki

Jedzenie:

 - zabrać makaron zamiast ryżu na niekóre dni
 - większa różnorodność smaków np. słone przekąski, ostre potrawy
 - uzupełniać kalorie żelami
 - smak do picia
 - zabrać wit. C.
 - zielona soczewica i cieciorka za długo się gotują
 - suszone warzywa (papryka, cukinia, szczypiorek) są OK
 - orzeszki podpiec

2016-07-26, 18:21
==================

Pole namiotowe w Reykjavíku ma mnóstwo rzeczy w sekcji free stuff. Naliczyłem 45
butli z gazem, 12 par butów, 3 namioty, 15 rolek papieru toaletowego, itd. Jest
też cały regał jedzenia i sporo wspólnych naczyń.

Pewnie dałoby się tu przeżyć na samych resztkach.

---

Dzisiaj jest piękne słońce i lekki wiatr. Tak jak wtedy gdy przyjechaliśmy. Miła
odmiana bo ostatnie 4 dni padało.

Wczoraj zwiedzaliśmy miasto i, niechcąć moknąć, utknęliśmy na półtorej godziny pod
wejściem do, chyba, filharmonii.

---

Przez ostatnie dwa dni szwędamy się po Reykjavíku wchodząc do sklepów z
pamiątkami i rękodziełem, których jest tu mnóstwo.

Wchodziliśmy też do Bonusa i uzupełnialiśmy naszą dietę o bagietki (niedobre!),
tuńczyka, kukurydzę, fasolkę i sok.

Byliśmy dzisiaj też w Harpa - coś w stylu kino-centrum kongresowego. Bardzo
interesujący architektonicznie budynek. Polecam obejrzeć.

Tutaj też były pamiątki, ale bardziej designerskie i dużo droższe.

Przeszliśmy też przez stary cmentarz. Urokliwy, gęsto zadrzewiony. Stare i nowe
groby podobne. Zwykle tylko kamień i mech. Zniczy i innych plastikowych śmieci
niemal w ogóle nie było.

2016-07-28, 11:30
==================
Obudziłem się w pociągu i przez chwilę myślałem, że już jesteśmy. Łąka i las.
Krajobraz jak w domu. Polska.

Trzy tygodnie to długo, dopiero teraz to rozumiem.

Przez trzy tygodnie trzeba już żyć na szlaku. Ręce, które pierwszego dnia
trekkingu popękały mi od zimna już się zagoiły. Paznokcie urosły i trzeba było
je obcinać. Przyzwyczailiśmy się do zimna. Wczoraj myśleliśmy, że jest 25
stopni, a było 13. Teraz w Polsce mi gorąco - ale to tylko ogrzewanie w pociągu,
pewnie około 22°C.

Trzy tygodnie to nie są trzy tygodniowe wyjazdy, na których się męczy i wraca do
domu odespać i odpocząć. Trzeba to robić w trasie i mieć ze sobą rzeczy
potrzebne do tego.

---

Eh, drogie to pendolino ale jest tak cicho i wygodnie, że w końcu zasnąłem. Dwie
godziny drzemki, nawet przerywanej, zrobiły swoje i czuję się lepiej. W
samolocie przez całą noc nie udało mi się zasnąć, chociaż oczy mnie już piekły.
Następnym razem na lot w środku nocy chyba sobie wezmę coś nasennego. Fuj.

---

Każdy widok z okna jest inny niż Islandia. Byliśmy tam na tyle długo, że się
przyzwyczaiłem. Teraz od nowa uświadamiam sobie olbrzymi kontrast krajobrazów.

2016-07-28
===========

Wróciły z nami: 3 śniadania, 3 zupy.

2016-11-05
===========

Pomyślałem, że dokończę kilka historii.

Waga
-----
<a name="waga-end"/>W Reykjavíku na basenie była waga, ważyłem 70 kg. Po jakimś
czasie wróciłem do 73 kg i tak mi zostało. Agnieszka schudła 3kg.

3 przejazdy
------------
<a name="3przejazdy-end"/>Jednak zapłaciliśmy 3 razy za przejazd <a
href="#3przejazdy">wtedy</a> w Húsavíku. Tak pokazała historia operacji na
koncie. Na szczęście Islandia to nie Polska i załatwienie tego nie było trudne.
A. napisała maila do firmy, ale nie było odpowiedzi. Po dwóch tygodniach A. tam
zadzwoniła i bez dodatkowych problemów sytuacja się rozwiązała. Po kolejnych
dwóch dniach pieniądze trafiły na konto.

Tax Free
---------
W Reykjavíku zadeklarowaliśmy kilka pamiątek. Wystarczy się zgłosić w okienku na
lotnisku... A potem długo czekać -- zwrot podatku wpłynął na moje konto po 6
tygodniach. W Internecie czytałem, że tyle to typowo zajmuje.
