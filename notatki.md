---
layout: page
---

Rady na przyszłość
===================

Zanotowaliśmy sobie kilka wniosków. Najbardziej przydadzą się nam, kiedy w
przyszłości będziemy pakować się na kolejny wyjazd. Może znajdziecie tu jakąś
inspirację dla siebie.


Przygotowanie
--------------

Przed wyjazdem spisaliśmy wszystkie informacje, jakie wydawały się przydatne.
Zrobiliśmy z tego długi dokument i tym razem wgraliśmy to na Kindle'a, który i
tak jechał z nami.


Dzięki temu na miejscu nie traciliśmy czasu na telefony na informacje, szukanie
internetu czy błądzenie po mieście. Często sięgaliśmy do tych notatek planując
kolejne dni, siedząc w namiocie zdala od zasięgu sieci.

Zapisaliśmy sobie adresy, telefony, emaile, współrzędne GPS, godziny otwarcia,
itd:

 - znajomych na Islandii
 - poczty w Húsavíku
 - poczty w Mývatn
 - poczty w Reykiavíku
 - poczty w Akureyri
 - pól namiotowych
 - ambasady polskiej w Reykiavíku
 - rodziny
 - numery do zastrzeżenia kart płatniczych

Przydały się głównie adresy urzędów pocztowych i numery telefonów do rodziny
(raz musieliśmy podać numer kontaktowy w razie wypadku).

Skopiowaliśmy na Kindle'a także rozkłady autobusów, mapkę komunikacji, opisy
naszych tras (ze współrzędnymi GPS noclegów).

Bilety lotnicze nieśliśmy wydrukowane, ale mieliśmy też zapisane ich kopie...
Tak na wszelki wypadek.

Trasy
------

Tak jak wszędzie radzą, tak i my: zabrać obowiązkowo mapę i kompas, GPS dobrze
mieć jeśli się idzie w nietypowe miejsca, albo pogoda ograniczy widoczność
utrudniając orientację z kompasem.

W Polsce trudno mapy kupić, a te nieliczne są drogie. Na Islandii mapy są w
punktach informacji turystycznej i nie są droższe niż w Polsce (1800-2000 ISK),
więc można je kupić na miejscu. Myśmy nasze na koniec zostawili w sekcji "free
stuff" na campingu, może jeszcze tam są ;-).

Mieliśmy kompas, mapę całej wyspy (1:500 000) oraz szczegółowe (1:75 000, 1:50
000) mapy dwóch tras. GPS w komórce, z bardzo kiepską mapą. Wszystko się
przydało.

Na często uczęszczanych trasach, oznakowanie jest dobre, ścieżka wyraźnie
widoczna, i co jakiś czas mija się ludzi. Przy dobrej pogodzie nawet mapa wydaje
się zbędna, chociaż dobrze było wiedzieć, gdzie jesteśmy i ile zostało.

Po tygodniu nasza ostrożność spadła i na ostatnią trasę poszliśmy tylko z mapą
samochodową (1:500 000). Okazało się, że mniej uczęszczane trasy to inna
historia. Ścieżki wydeptują tam owce, a drogowskazy dawno połamał wiatr. :)

Gaz
----

Na Islandii warto mieć więcej gazu niż zwykle. W czasie wyjazdu wypaliliśmy 3
średniej wielkości butle, chociaż byliśmy oszczędni, a gdzie się dało
korzystaliśmy z kuchni na campingu. Gaz się kończy zdecydowanie szybciej niż
latem w Europie kontynentalnej. Na Islandii jest zimno i wieje.

Gaz można kupić w punktach informacji turystycznej, które na Islandii są
wyposażone jak polskie sklepy górskie. Na campingach w interiorze gazu nie było,
opiekunowie mówili, że "nigdy nie ma" albo "już nie ma", albo "jeszcze nie
ma"... Więc warto zapytać, ale lepiej mieć swój zapas.

Pole namiotowe w Reykjavíku ma mnóstwo rzeczy w sekcji "free stuff". Naliczyłem 45
butli z gazem, 12 par butów, 3 namioty, 15 rolek papieru toaletowego, itd. Jest
też cały regał jedzenia i sporo wspólnych naczyń.

Sprzęt
-------
Przydałby się lżejszy namiot i kuchnia...

Łyżkom trzeba bardziej stępić końce, żeby nie były zagrożeniem dla mat itp.

Nasz sprzęt do gotowania jest do wymiany. Menażka jest za mała, żeby wygodnie
gotować dla dwóch osób. Zamiast dużego kubka, lepszy byłby drugi garnek.

Jak nowy garnek, to od razu z dzióbkiem do nalewania i pokrywką.

Jedzenie
---------

Liofilizaty tej polskiej firmy <a href="http://lyofood.pl/">ENKO, Laura
Godek-Miąsik</a> -- smaczne. Najlepsze jakie jedliśmy.

Nóż nie był nam potrzebny ani razu. Wszystkie dania typu zalej wodą i zamieszaj,

Następnym razem: 
  - mniej "zdrowego jedzenia" i paczkę witamin
  - zabrać makaron zamiast ryżu na niektóre dni
  - większa różnorodność smaków np. słone przekąski, ostre potrawy
  - uzupełniać kalorie żelami
  - coś do doprawiania wody, herbatę robimy rzadko, a sama woda się nudzi
  - zabrać witaminę C
  - zielona soczewica i cieciorka za długo się gotują, trzeba podgotować przed wysuszeniem
  - suszone warzywa (papryka, cukinia, szczypiorek) są OK
  - orzeszki podpiec

Kosmetyki
----------
Pasta "Ajona" jest ekstra. 25 ml, a wystarczyła z wielkim zapasem.

Brownersa (mydło) i szamponu mieliśmy po około 60 ml. Powiedzmy, że starczyło.
Ale trzeba było zacisnąć pasa.

Przy islandzkiej pogodzie brakowało nam tłustego kremu do twarzy i rąk.
Ratowaliśmy się mleczkiem do opalania (nie dość tłuste) i balsamem do stóp.

Kosmetyczka była głupio spakowana, bo było w niej ciasno i za każdym razem
trzeba było układać puzzle, żeby ją zapiąć.

Różne
------

Pod gorącym prysznicem można nabrać gorącej wody do plastikowej butelki, którą
potem można wrzucić do śpiwora, albo położyć na niej wilgotne skarpetki, żeby
szybciej wyschły. Można też zaoszczędzić gaz, zaczynając gotować z gorącą wodą.

Ze względu na długi dzień, na campingach ludzie śpią w różnych godzinach.
Stopery do uszu się przydają, żeby zrobić sobie noc, wtedy kiedy my idziemy
spać. Coś ciemnego, żeby zasłonić oczy, też się przyda. Ja zaciągałem na oczy
czapkę.

Dokupić Kindle’a dla Agnieszki, bo "W czasie deszczu dzieci się nudzą".
